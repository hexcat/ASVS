# Оцінювання та сертифікація

## Позиція OWASP щодо сертифікації за ASVS та знаків довіри

OWASP, як незалежна некомерційна організація, що не здійснює сертифікацію постачальників, фахівців з перевірки або програмного забезпечення. Жодне підтвердження відповідності, знак довіри чи сертифікат, що заявляє про відповідність ASVS, не має офіційного схвалення OWASP, тому організаціям слід з обережністю ставитися до заяв сторонніх сторін про сертифікацію за ASVS.

Організації можуть надавати послуги з оцінювання відповідності, за умови, що вони не заявляють про наявність офіційної сертифікації OWASP.

## Як перевірити відповідність ASVS

Стандарт ASVS свідомо не є приписовим щодо того, як саме здійснювати перевірку відповідності на рівні посібника з тестування. Втім, важливо акцентувати увагу на кількох ключових аспектах.

### Звітність щодо верифікації

Традиційні звіти з тестування на проникнення подають інформацію "за винятками", тобто зазначають лише виявлені порушення. Водночас, звіт про відповідність ASVS має містити сферу перевірки, підсумок усіх перевірених вимог, перелік вимог, щодо яких були виявлені винятки, а також рекомендації щодо усунення виявлених проблем. Деякі вимоги можуть бути непридатними для певного контексту (наприклад, керування сесіями у stateless APIs), і це обов’язково слід зафіксувати у звіті.

### Сфера верифікації

Організація, що розробляє застосунок, зазвичай не впроваджує всі вимоги стандарту, оскільки деякі з них можуть бути неактуальними або менш значущими залежно від функціональності застосунку. Перевіряючий повинен чітко визначити сферу перевірки, включно з інформацією про Рівень, який організація прагне досягти, та перелік включених вимог. При цьому акцент робиться на тому, що було включено, а не на тому, що було виключено. Також слід надати обґрунтування щодо виключення вимог, які не були впроваджені.

Це має дозволити користувачу звіту з верифікації зрозуміти контекст перевірки та прийняти обґрунтоване рішення щодо рівня довіри до застосунку.

Організації, що сертифікують, можуть обирати свої методи тестування, але мають розкривати їх у звіті, причому ці методи мають бути відтворюваними. Для перевірки таких аспектів, як валідація вхідних даних, можуть використовуватися різні методи, наприклад, ручне тестування на проникнення або аналіз програмного коду, залежно від застосунку та вимог.

### Механізми верифікації

Існує низка різних технік, які можуть бути необхідними для перевірки конкретних вимог ASVS. Окрім тестування на проникнення (з використанням дійсних облікових даних для повного охоплення застосунку), перевірка вимог ASVS може вимагати доступу до документації, програмного коду, конфігурації та залучених до розробки осіб. Особливо це стосується верифікації вимог рівнів L2 і L3. Загальноприйнятою практикою є надання вагомих доказів результатів із детальною документацією, яка може включати робочі документи, скріншоти, скрипти та журнали тестування. Просте використання автоматизованого інструменту без ґрунтовного тестування недостатнє для сертифікації, оскільки кожна вимога має бути перевіреною і підтвердженою.

Використання автоматизації для перевірки вимог ASVS є темою постійного інтересу. Тому важливо прояснити деякі питання, що стосуються автоматизованого та black box тестування.

#### Роль автоматизованих інструментів безпеки

Коли автоматизовані інструменти тестування безпеки, такі як інструменти динамічного та статичного аналізу безпеки застосунків (DAST та SAST), правильно інтегровані у пайплайн збірки, вони можуть виявляти деякі вразливості, які не повинні існувати. Однак без ретельного налаштування та оптимізації вони не забезпечать необхідного охоплення, а надмірна кількість помилкових спрацювань ускладнить виявлення та усунення реальних проблем безпеки.

Хоча це може забезпечувати перевірку деяких базових та простих технічних вимог, таких як кодування або санітизація вихідних даних, слід зазначити, що ці інструменти не зможуть повністю верифікувати складніші вимоги ASVS, зокрема ті, що стосуються бізнес-логіки та контролю доступу.

Для менш простих вимог автоматизація, ймовірно, також може бути застосована, але для цього необхідно розробити специфічні перевірки для застосунку. Вони можуть бути схожими на юніт- та інтеграційні тести, які організація вже використовує. Тому, можливо використати існуючу інфраструктуру автоматизованого тестування для написання таких специфічних ASVS тестів. Хоча це потребуватиме короткострокових інвестицій, довгострокові вигоди від можливості постійно перевіряти відповідність вимогам ASVS будуть суттєвими.

Підсумовуючи, можливість автоматизованого тестування != простому запуску готового інструменту.

#### Роль тестування на проникнення

Хоча рівень L1 у версії 4.0 був оптимізований для проведення "black box" тестування (без доступу до документації та програмного коду), стандарт чітко зазначав, що таке тестування не є ефективним заходом підтвердження безпеки і його слід активно уникати.

Тестування без доступу до необхідної додаткової інформації є неефективним і недостатньо дієвим механізмом верифікації безпеки, оскільки воно позбавлене можливості аналізу програмного коду, ідентифікації загроз та відсутніх контролів, а також виконання значно глибшого тестування за коротший проміжок часу.

Настійно рекомендується проводити тестування на проникнення із використанням документації або програмного коду (гібридний підхід), що передбачає повний доступ до розробників застосунку та його документації, а не традиційне тестування на проникнення. Такий підхід буде обов’язковим для перевірки багатьох вимог ASVS.
