# Передмова

Ласкаво просимо до Стандарту верифікації безпеки застосунків (ASVS) версії 5.0.

## Вступ

Вперше запущений у 2008 році завдяки глобальній співпраці спільноти, ASVS визначає комплексний набір вимог безпеки для проєктування, розробки та тестування сучасних веб-застосунків і сервісів.

Після публікацій ASVS 4.0 у 2019 році та його малого оновлення (версії 4.0.3) у 2021 році, версія 5.0 являє собою визначну віху—модернізована з урахуванням останніх досягнень у програмній безпеці.

ASVS 5.0 є результатом великих внесків керівників проєкту, членів робочої групи, та ширшої спільноти OWASP з оновлення та вдосконалення цього важливого стандарту.

## Принципи в основі версії 5.0

Ця суттєва редакція була розроблена з урахуванням кількох ключових принципів:

* Уточнена сфера застосування та фокус: ця версія стандарту була розроблена з метою більш прямого узгодження з фундаментальними основами в його назві: Стандарт, Верифікація, Безпека та Застосунок. Вимоги були переписані з акцентом на запобігання вразливостям безпеки, аніж на зобов'язання використувати конкретні технічні рішення. Тексти вимог мають бути зрозумілими самі по собі, пояснюючи, чому вони існують.

* Підтримка документованих рішень з безпеки: ASVS 5.0 вводить вимоги щодо документування ключових рішень у сфері безпеки. Це покращує простежуваність та сприяє контекстно-залежним впровадженням, дозволяючи організаціям адаптувати свою стратегію безпеки відповідно до їхніх конкретних потреб і ризиків.

* Оновлені рівні: Хоча ASVS зберігає свою триступеневу модель, визначення рівнів було вдосконалено для спрощення впровадження стандарту. Рівень 1 призначений як початковий крок до впровадження ASVS, забезпечуючи перший рівень захисту. Рівень 2 охоплює комплексний набір стандартних практик безпеки, а Рівень 3 включає розширені вимоги високої надійності.

* Переструктурований та розширений вміст: ASVS 5.0 містить близько 350 вимог, розподілених по 17 розділах. Розділи були реорганізовані для покращення ясності та зручності використання. Щоб полегшити перехід на нову версію, наведено двонапрямну відповідність між версіями 4.0 та 5.0.

## Дивлячись наперед

Так само, як забезпечення безпеки застосунку ніколи не завершується по-справжньому, не є завершеним і стандарт ASVS. Хоча версія 5.0 є суттєвим оновленням, робота над стандартом продовжується. Це видання дає змогу ширшій спільноті скористатися накопиченими покращеннями та доповненнями, а також закладає основу для майбутніх вдосконалень. До них можуть входити зусилля спільноти зі створення рекомендацій з впровадження та верифікації на базі основного набору вимог.

ASVS 5.0 розроблено для того, щоб слугувати надійною основою для безпечної розробки програмного забезпечення. Запрошуємо спільноту до прийняття, доповнення та розвитку цього стандарту з метою колективного підвищення рівня безпеки застосунків.
